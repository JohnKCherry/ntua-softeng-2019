Πρωταρχική πηγή πληροφόρησης σχετικά με τους στόχους που πρέπει να υλοποιεί το διαδικτυακό παρατηρητήριο συνιστά η ίδια η λειτουργία της αγοράς των προϊόντων τεχνολογίας. Πιο συγκεκριμένα, η μελέτη των επιμέρους κατηγοριών τέτοιων προϊόντων, του πλήθους και της δραστηριότητας των καταστημάτων που τα προσφέρουν, καθώς και η συμπεριφορά του καταναλωτικού, οδηγούν σε χρήσιμα συμπεράσματα για τις υπηρεσίες που θα πρέπει να παρέχει η εφαρμογή μας αλλά και για τον τρόπο λειτουργίας της. Απαραίτητο κομμάτι της σχεδιαστικής διαδικασίας είναι η συχνή επαφή με δοκιμαστικούς χρήστες, από όπου μπορούμε να λάβουμε το απαραίτητο “feedback” προκειμένου να εξασφαλίσουμε τα χαρακτηριστικά εκείνα που καθιστούν θετική την εμπειρία των χρηστών. Αυτό σημαίνει ότι η ανάπτυξη του γραφικού περιβάλλοντος περιήγησης, το είδος και η τρόπος παρουσίασης των προσφερόμενων πληροφοριών και οι δυνατότητες αλληλεπίδρασης με τον χρήστη θα πρέπει να έχουν δοκιμασθεί ως προς τη φιλικότητα και την ευκολία με όσο το δυνατόν περισσότερους ανθρώπους.  Παράλληλα, σημαντική πηγή ενημέρωσης αποτελεί η έρευνα που έχει γίνει και είναι διαθέσιμη στο διαδίκτυο σχετικά με εφαρμογές που βασίζονται στο μοντέλο του πληθοπορισμού. Σαφώς, η υλοποίηση μιας σύνθετης εφαρμογής πάνω σε αυτή την αρχή λειτουργίας προϋποθέτει κατάλληλη αξιοποίηση της διαθέσιμης γνώσης που προσφέρεται, καθώς και περαιτέρω έρευνα πάνω σε αυτό το αντικείμενο. Τέλος, εκτός από δοκιμαστικούς χρήστες, χρήσιμη είναι και η επαφή με εκπροσώπους επιχειρήσεων ώστε να συζητηθούν οι κοινές επιδιώξεις αναφορικά με το παρατηρητήριο, καθώς και οι προϋποθέσεις που υπάρχουν προκειμένου να καταστεί δυνατή η συνεργασία μαζί τους.
