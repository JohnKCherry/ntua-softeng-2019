Χρήστες:  Η ποικιλία προϊόντων τεχνολογίας, το πλήθος των καταστημάτων που αυτά συναντώνται καθώς και η διακύμανση των τιμών των προϊόντων ανά κατάστημα οδηγεί στην ανάγκη για καλύτερη εποπτεία της αγοράς. Συγκεκριμένα, ο καταναλωτής χρειάζεται μια υπηρεσία που να εντοπίζει τα προϊόντα που χρειάζεται και να παρουσιάζει (μέσω κατάλληλων κριτηρίων και συναθροιστικών παραμέτρων) τα καταστήματα από όπου μπορεί να τα προμηθευτεί. Ιδιαίτερα σημαντικός παράγοντας σε αυτή τη διαδικασία είναι η ανεξαρτησία της υπηρεσίας αυτής από εμπορικά συμφέροντα. Η ιδιότητα αυτή εξασφαλίζεται μέσω του πληθοπορισμού με τον οποίο θα λειτουργεί η διαδικτυακή εφαρμογή μας, δίνοντας τη διαχείριση των πληροφοριών στους ίδιους τους χρήστες της εφαρμογής. Έτσι, το ηλεκτρονικό παρατηρητήριο φιλοδοξεί να προσφέρει αξιόπιστη ενημέρωση σχετικά με τις τιμές των προϊόντων τεχνολογίας στην ελληνική αγορά, διευκολύνοντας τον χρήστη στην επιλογή όχι μόνο της συσκευής, αλλά και του καταστήματος από το οποίο τον συμφέρει να τη προμηθευτεί. Για τον σκοπό αυτό, η εφαρμογή θα πρέπει να διαθέτει εύχρηστο και λειτουργικό UI καθώς και μελετημένο τρόπο παρουσίασης των πληροφοριών που απευθύνονται στους χρήστες ώστε αυτές να γίνονται εύκολα και άμεσα κατανοητές. Παράλληλα, πρέπει να δίνεται η ευκαιρία – μαζί με τα κατάλληλα κίνητρα – σε όλους τους χρήστες της εφαρμογής να γίνουν εθελοντές του παρατηρητηρίου. Αυτό συνεπάγεται ευκολία στην καταχώρηση δεδομένων μέσω της εφαρμογής αλλά και προνόμια στην χρήση της πλατφόρμας ανάλογα της συνεισφοράς του.
