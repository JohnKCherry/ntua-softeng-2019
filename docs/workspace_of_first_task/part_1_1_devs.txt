Devs: Κύριο μέλημα των δημιουργών συνιστά η δημιουργία μιας πρωτοπόρας, αξιόπιστης και εμπορικά επιτυχημένης διαδικτυακής εφαρμογής που θα υλοποιεί ένα εικονικό παρατηρητήριο τιμών για προϊόντα τεχνολογίας. Οι ανάγκες των σύγχρονων καταναλωτών σε συνδυασμό με τη μορφή της τεχνολογικής αγοράς αποτελούν γνώμονα του οράματός μας για μία υπηρεσία που θα διευκολύνει τον μέσο αγοραστή. Είτε πρόκειται για ένα ψυγείο ή ένα ζευγάρι ακουστικών, θέλουμε ο χρήστης να επιλέξει το προϊόν αλλά και το κατάστημα που θα πραγματοποιήσει την αγορά του μέσω της ίδιας εφαρμογής του ηλεκτρονικού παρατηρητηρίου. Βάσει του μοντέλου του πληθοπορισμού, μάλιστα, καθίσταται δυνατή η συσσώρευση μεγάλου όγκου πληροφορίας μέσω των χρηστών της εφαρμογής. Αυτό συνεπάγεται τη δυνατότητα παροχής αξιόπιστης ενημέρωσης των χρηστών, κάτι που θα ήταν πολύ δύσκολο – έως αδύνατο – μέσω ενός διαφορετικού τρόπου συλλογής δεδομένων (όπως π.χ. συνεργασία απευθείας με  συγκεκριμένα καταστήματα που θα παρέχουν εκείνα τις πληροφορίες που χρειάζεται η εφαρμογή). Η ικανοποίηση των χρηστών καθώς και η κερδοφορία μέσω της ευρείας χρήσης της πλατφόρμας μας (κάτι που σκοπεύουμε να επαληθευτεί μέσα σε μερικούς μήνες από την έναρξη λειτουργίας της υπηρεσίας) συνιστούν τους τελικούς στόχους των δημιουργών. Για τα οικονομικά έσοδα της επιχείρησης υπάρχει πρόβλεψη να φιλοξενηθούν διαφημιστικά μηνύματα σε κατάλληλα ορισμένα χωρικά πλαίσια εντός του περιβάλλοντος του ηλεκτρονικού παρατηρητηρίου. Τέλος, αφήνεται ανοικτό το ενδεχόμενο της επέκτασης των υπηρεσιών του ηλεκτρονικού παρατηρητήριου και σε άλλες κατηγορίες προϊόντων εάν εκδηλωθεί αντίστοιχη επιθυμία από τους χρήστες και εφόσον είναι εφικτό.
